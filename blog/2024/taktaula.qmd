---
draft: false
title: "Perasaan (Emosi) yang Merdeka"
subtitle: "Menggali pemahaman tentang kebebasan emosi dalam psikologi Islam"
date: "2024-08-17"
categories: ["🪐 Psikologi"]
image: "perasaan-merdeka.jpg"
authors: ["M. Hariz Hazril"]
canonical:
  date: "2024-08-17"
  link: "https://notasains.wordpress.com/2024/08/17/perasaan-emosi-yang-merdeka/"
  title: "Perasaan (Emosi) yang Merdeka"
  source: "NotaSAINS"
  type: "blog"
---

Apabila saya menulis siri kedua ini, berfikir panjang saya. Bimbang benar sekiranya masih ada tersisa emosi perasaan saya sendiri yang masih dijajah. Emosi yang dijajah itulah yang cenderung membawa kepincangan terhadap makna sebenarnya yang hendak dibawa. Apabila kepincangan berlaku, tidaklah akan ia meletakkan pada tempat yang sepatutnya itu. Demikianlah berlakunya kezaliman terhadap makhluk lain. Ikan jika diletak darat, mati lemas ia. Haiwan darat jika dibawa selam laut, mati nafas ia. Jika kata-kata atau perbuatan yang mengikut emosi yang tidak sepatutnya itu, larilah daripada tujuan/maksud asal itu pula. Oleh sebab itu, berhati-hatilah dengan apa kita tindakan. Adalah suatu kata-kata yang berbunyi,

> "Jangan buat keputusan ketika marah, jangan berjanji ketika terlalu gembira."

Apabila berbicara soal emosi, ia sentiasa dikaitkan dengan psikologi islam. Menurut ahli psikologi islam terkemuka, Muhammad Uthman Najati. Beliau memberikan takrifan emosi sebagai bangkitan perasaan dan reaksi dalaman terhadap sesuatu perkara, pengalaman atau peristiwa mencorak kepada kepelbagaian emosi yang terdiri daripada rasa marah, sedih, duka, kecewa, takut, gembira dan suka serta kasih sayang. Menurut ahli bahasa pula, emosi ialah perasaan jiwa (batin) yang kuat. Maka, dapatlah kita memerhatikan bersamaannya di sini bahawa emosi itu adalah sifatnya batin, tidaklah terlihat dek mata. Namun, hadirnya dapat kita rasa. Dan rasa inilah yang akan berbalik pada hati/jiwa masing-masing.

Secara fitrahnya manusia itu tidak dapat dipisahkan dengan perasaan atau emosi. Kepelbagaian dalam rencah emosi inilah yang menjadikan kita manusia, makhluk yang begitu istimewa. Besar pengaruhnya perasaan emosi ini terhadap diri. Mereka yang bijak menguruskan emosi, maka tenteramlah hidupnya itu. Sebaliknya, perasaan itu juga mampu memakan diri mereka sendiri; binasalah badan jika tidak menguruskannya dengan baik. Walau perasaan emosi itu hanyalah batinnya. Sungguh berkuasalah perasaan emosi terhadap seluruh anggota diri. Namun, lebih lemahnya pula ia berbanding akal yang cerdas. Oleh sebab itu ada pepatah mengatakan,

> "Berfikir dahulu sebelum bertindak."

Kerana dalam setiap tindakan yang dibuat itu adalah asbab didorong oleh hati perasaan juga. Dan melalui akal fikiran yang rasional kita dapat mengawal emosi agar kekal waras. Jika tidak, emosi pulalah yang akan mempengaruhi cara berfikir dan jika salah pula cara fikirnya itu, maka tindakan akan menjadi salah. Seperti yang diperkatakan sebelum-sebelum ini. Perlu kita memahami kedudukan perasaan serta emosi ini dalam hierarki diri kita agar dapat kita memahami sebab dan akibat perasaan emosi itu sendiri. Melalui rajah di bawah,

> **Bisikan Hati**  
> ↓  
> **Pemikiran**  
> ↓  
> **Emosi/Perasaan/Kehendak**  
> ↓  
> **Perkataan**  
> ↓  
> **Tindakan/Perbuatan/Tingkahlaku**

Besar perkaitannya hati dan emosi. Misalnya, apabila kita berbicarakan manusia yang berdosa itu perlu adanya taubat dalam dirinya. Melalui luaran (tindakan) dan juga dalaman (perasaan) –dengan hadirnya perasaan menyesal setelah dosa besar yang ia lakukan. Menyesal ini adalah perasaan yang memberi garis panduan kepada umat Islam agar sentiasa takut serta patuh dengan larangan Allah SWT. Perasaan emosi ini datangnya dari hati di mana juga terletaknya iman seseorang itu terhadap Allah SWT.

Emosi yang merdeka itu terbit daripada sifat akhlak yang baik (mahmudah). Besar peranannya akhlak dalam membentuk ciri-ciri individu seperti dari segi percakapan, kegiatan, perancangan, perbuatan, perasaan dan pemikiran. Menurut Imam al-Ghazali bahawa akhlak telah wujud dalam diri manusia untuk mengekspresikan segala tingkah laku dengan senang (spontan) tanpa memerlukan pemikiran yang terlalu lama (teragak-agak). Apabila saya membaca buku *Sisi Berakhlak Yang Hilang* karya Ustaz Hasrizal. Satu keperluan yang dapat saya gali batinnya buku itu adalah keperluan...
