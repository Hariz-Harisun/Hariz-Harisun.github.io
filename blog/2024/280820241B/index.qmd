---
draft: false
title: "Pustaka Masa: Warisan Ilmu dan Jalan Kefahaman"
subtitle: "Keperluan membaca dalam mencapai kejayaan dalam hidup."
date: "2024-08-28"
categories: ["ğŸ““ Jurnal Kembara Hidup"]
image: "280820241B.png"
authors: ["M. Hariz Hazril"]
---

Hidupku mungkin tidak lagi lama, dan aku bakal beransur tua seperti mereka yang mendahuluiku. Dan ini adalah sebuah teladan yang hendak aku sampaikan. Apa yang paling aku sesali dalam hidup ini adalah meninggalkan hari semalam berlalu begitu sahaja, tanpa menyentuh atau menyelak halaman-halaman sebuah buku.

Ingatlah, untuk mencapai kejayaan dan kecemerlangan dalam hidup ini, kuncinya adalah pada kebijaksanaan membahagikan masa dengan sebaiknya untuk membaca. Ilmu yang terkandung dalam setiap helaian buku adalah harta yang tiada bandingnya.

Baru-baru ini aku menceburi dunia pelaburan. Namun, tiada satu pun pelaburan yang lebih menguntungkan selain daripada melabur pada sebuah buku. Buku yang kau biarkan terperam di bilik itu, jika dihayati, akan mengangkat darjatmu, menjadikan dirimu sebahagian daripada golongan kecil yang berpengetahuan.

Nilai yang perlu engkau bayar adalah masa. Daripada membuangnya di media sosial yang tidak berkesudahan dengan isu-isu itu, lebih baik engkau gapai tangan aku, duduk di sampingku, dan kita bersama-sama menyelami lautan ilmu dalam sebuah buku.

Rembaskanlah segala dopamin kegembiraan yang membanjiri akal engkau itu, detoxkannya. Nikmatilah keresahan, kebosanan, dan kekosongan yang datang bersama pembacaan itu. Engkau telah berlari terlalu laju, dan ini adalah masanya untuk kau kembali seiring dengan rentak alam yang tenang. Hingga engkau temui semula nikmat yang telah lama hilang.

Akhirnya, engkau akan menyedari bahawa kefahaman adalah jauh lebih bernilai daripada sekadar mengejar merit. Dan kejayaan? Ia akan datang menyusul tanpa perlu kau pinta.

Engkau hanya perlu laksana dari hanya sekadar percaya.

<br>

$$\cdot~\cdot~\cdot$$


